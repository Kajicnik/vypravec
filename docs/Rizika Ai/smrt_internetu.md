---
sidebar_position: 3
title: Mrtvý internet
---

# Rizika AI, část 3 - mrtvý internet

V minulých dílech jsme se zabývali možnými dopady umělé inteligence na lidi v začátečních stádiích kariéry. Nyní nastal čas se porozhlédnout po okolí.

Zkoušeli jste se někdy v nedávné době rozhlédnout po internetu? Nebo něco najít? Najednou je to nějak těžší, složitější. Nemyslím, že by moje dovednosti v práci s vyhledávačem atrofovaly. Co se teda děje?

Už v prvopočátcích vyhledávačů se hrálo o příjmy z reklamy - jedná se o obrovské sumy. Velmi brzy se našli jedinci, kteří si spočítali, že pro ně bude výhodnější, když vytvoří velký nános smetí, než když si budou pečlivě piplat svůj malý blog o pěstování trvalek.

Tihle vykukové velmi rychle vymysleli nejrůznější způsoby, jak své stránky zviditelnit na úkor těch ostatních. Jedná se o takzvané SEO - search engine optimization, tedy optimalizace stránek pro vyhledávače. V základě se jedná o staré známé Goodhartovo pravidlo: „když se metrika stane cílem, přestává být dobrou metrikou". Lidé tak velmi rychle začali optimalizovat stránky pro vyhledávač a ne pro lidi.

Do značné míry to dává smysl - k čemu jsou vám krásné stránky, když o nich nikdo neví? Takže nějaká míra SEO je vhodná a potřebná. Bohužel však nezůstalo jen u toho a tak se brzy začaly vymýšlet techniky na hraně (a za hranou!) etiky.

Jak do toho zapadá AI? Mnohé z těchto technik fungovaly zhruba takto:

- Najdete si používané klíčové slovo
- Obšlehnete něčí webovky (čas nebo peníze)
- Zoptimalizujete je pro prohlížeč
- Najmete si bandu copywriterů (čas a peníze)
- Nacpete na tyhle stránky milion reklam.

Bonusové body, pokud zvládnete podobných stránek udělat více a vzájemně je mezi sebou provázat - čímž je dále zviditelníte. Zájemce jistě najde stránky, kde mu někdo poradí, jak se tyhle věci dělají. Když to někdo umí dobře, může si tím přijít na slušné peníze - ale není to jednoduché.

Teď se konečně dostanu k věci. Jestli něco **jazykové modely umí dobře**, tak je to **okopírovat něčí web a napsat článek pochybné kvality**. Dva nejnáročnější a nejdražší kroky z předchozího odstavce najednou přestaly být překážkou. Najednou si každý může ve velkém generovat weby pochybné kvality a zasypávat jimi internet ve snaze urvat si bakšiš za reklamu.

Dřív mi trvalo napsat web crawler několik hodin. Dnes to má jazykový model za pět minut. Odporuje to místním podmínkám, takže to sem nemůžu dát, tento experiment je tedy na vás: Vezměte si novinový článek, nacpěte ho do GPT nebo Claude a řekněte mu: převyprávěj vlastními slovy.

Byť to odporuje místním podmínkám, jsem si poměrně jistý, že vím o jednom profilu, který je velmi pravděpodobně AI-generovaný a nedávno jsem u jiného profilu četl proud vědomí, u kterého si matně vzpomínám na anglický originál.

Vytvořit původní obsah, užitečný pro lidi tak, aby byl vidět, je stále složitější.

Vytvořit balast, který zaplevelí internet ještě více, nikdy nebylo jednodušší.

Ještě se divíte, že se vyhledávače začínají topit?

Proč se tomu Google a další společnosti nebrání? Nechci jim křivdit, bránili se tomu dlouhou dobu. Většina SEO technik (zejména těch pochybných) měla stejnou trajektorii jako jakákoliv jiná zranitelnost - chvíle na slunci, která někomu vydělala slušné peníze, záplata a útlum. Byl to obvyklý zbrojní závod, jakých je na internetu spousta. Poslední dobou se ale něco změnilo a mnohé společnosti najednou nemají zájem se nadále bránit.

Jak jinak, přišlo AI. Společnosti se nyní snaží přesměrovat lidi k modelům místo vyhledávačů. Zvýšená míra zaplevelenosti jim tak hraje do karet - a tak si plevel může volně bujet.

Internet je privilegium. Je možné, že o něj brzy přijdeme a zbydou jen ohraničené a hlídané zahrady, kde pár jedinců utlouká nápor botů, snažících se vytřískat z reklamy ještě pár korun navíc. Není to škoda?

---

*Děkuji za trpělivost, pokračování příště.*

*Máte na tohle téma jiný názor? Napište o něm vlastní článek.*